---
title: Tage börjar nollan
date: 2014-08-20
tags: 	
author: Pelle
layout: layouts/post.njk
originalUrl: https://nejtupp.blogspot.com/2014/08/tage-borjar-nollan.html
---

<figure>
	<img src="../../../../img/Skolstart-PERK3914.jpg">
	<figcaption>Åke är tillbaka på Il Crocodill. </figcaption>
</figure>

Idag började höstterminen för oss. Vi började med att allihop tillsammans gå till Högalidsparken där vi lämnade Åke, som nu får fortsätta i förskolan på egen hand utan storebrorsan. Det gick bra. Inga större konstigheter tyckte Åke vid lämningen.

<figure>
	<img src="../../../../img/Skolstart-PERK3915.jpg">
	<figcaption>Tage och Lydia passar på att busa lite medan deras småsyskon lämnas på förskolan.</figcaption>
</figure>

Något som vi dock tycker är lite vemodigt är att Tages kompisar Lydia och Ruben, som han har gått tillsammans med ända sedan förskolestarten för 5 år sen, inte kom in på Högalidsskolan. De börjar på en annan skola men vi hoppas att vi ska kunna hålla kontakten ändå! Båda två har ju småsyskon som går kvar med Åke på Il Crocodill så vi kommer ju att träffa dem ofta.

<figure>
	<img src="../../../../img/Skolstart-PERK3924.jpg">
</figure>

När vi hade lämnat Åke styrde vi kosan ned mot Långholmen där Tages skola kommer att vara under höstterminen medan de renoverar klart uppe på den stora Högalidsskolan. Det känns fint tycker jag att få ha ett ärende till vackra Långholmen varje dag under hela hösten.

<figure>
	<img src="../../../../img/Skolstart-PERK3945.jpg">
	<figcaption>Frida med pappa Lukas och Tage med mamma Lovisa på väg in i skolan.</figcaption>
</figure>

På vägen till skolan mötte vi vår granne Matilde och hennes mamma som också var på väg till skolan, Matilde ska dock inte gå i samma klass som Tage. Utanför skolan fick vi syn på flera barn som vi kände igen från fotbollsskolan. På skolgården hittade vi också kompisen Frida och hennes pappa. Frida och Tage har varit kompisar ända sedan första veckan på förskolestarten för 5 år sen så det kändes roligt att de kom i samma klass nu, de enda två barnen från Il Crocodill som börjar på Högalidsskolan. Det finns tre klasser med cirka 26 barn i varje. Tages klass heter Stjärnan.
<br><br>

Uppe i klassrummet stod 26 namngivna pallar i en ring och alla barnen fick leta upp sin pall och sätta sig på den. Lärarna Maria och Maria hälsade välkomna och sedan fick alla föräldrar gå ut medan barnen och lärarna lärde känna varann. Föräldrarna fick då också passa på att försöka lära känna varandra. Efter 45 minuter kom alla barnen ut och fick varsin glass och sedan var första skoldagen slut. Tage var på toppenhumör och tyckte att det hela hade varit kul.

<figure>
	<img src="../../../../img/Skolstart-PERK3952.jpg">
	<figcaption>Det var roligt! tyckte Tage, här på väg hem från första skoldagen.</figcaption>
</figure>
