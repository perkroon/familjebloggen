---
title:		"Mamman äntligen hemma igen"
date:		2009-10-27 19:42:00
updated:	2009-10-27 20:32:32
tags: 	
originalUrl:	https://nejtupp.blogspot.com/2009/10/mamman-antligen-hemma-igen.html
---

<div style="text-align: center;"><img src="../../../../img/_MG_8846_1024pix.jpg"><span style="font-size:85%;"><span style="font-style: italic;">Tage i nya vintermössan som farmor har stickat.</span><br></span></div><br>Förra veckan var jag i Örebro på kurs. Det var det längsta jag har varit borta från Tage sedan han föddes och jag saknade honom väldigt mycket, och Pelle också förstås. Jag blev enormt glad när jag ensam på hotellrummet på kvällen packade upp väskan och hittade de två fotoramarna som Pelle hade packat ned i hemlighet.<br><br>Nu är jag äntligen tillbaka och idag har jag haft min lediga tisdag med Tage så som jag brukar. Det är en sådan lyx att kunna vara ledig en dag i veckan och få ta det lugnt och umgås med Tage och fixa lite saker i hemmet. Till och med en så tråkig sak som att gå och handla kan bli hur kul som helst med Tage. Han har nämligen de sista veckorna fått gå med egen kundvagn i affären och han älskar det. Han försöker härma mig och ser viktig ut när han tar ut en vara från hyllan, studerar vad som finns på paketet och stoppar det i sin lilla vagn. De små kundvagnarna måste vara betydligt mer lättstyrda än de stora för han hanterar dem förvånansvärt väl. Länge står han vid frukthyllorna och pekar och benämner olika frukter och grönsaker. Mjölk-yoggi-juice-hyllan är en annan favorit. Han vet precis vad som är vad. Och så gillar han att få beundrare, vilket han får eftersom han gladeligen säger hejej till alla han passerar. På vägen till affären fick vi syn på en grävskopa i fullt arbete och Tage blev fullkomligt salig, hoppade upp och ned i vagnen, hojtade och pekade. Vi stod där bara två meter från skopan och studerade arbetet i 20 minuter innan vi gick vidare. När Tage sov middag kom mammalediga Kari förbi (fast utan barn den här gången) och vi satt och hängde och pratade medan Tage sussade i tre timmar. Sedan lekte Tage och jag en stund, jagades, läste lite böcker och spelade lite piano innan Tage hörde rasslet av nyckeln i dörren, rusade till hallen och slängde sig över Pelle när han kom hem. Det är fina härliga dagar de här tisdagarna.<br><br><br><img src="../../../../img/_MG_8851_1024pix.jpg">
<!-- no comments on this post -->