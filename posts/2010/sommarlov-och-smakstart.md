---
title: Sommarlov och smakstart
date: 2010-07-16
tags: 	
author: Pelle
layout: layouts/post.njk
originalUrl: https://nejtupp.blogspot.com/2010/07/sommarlov-och-smakstart.html
---

<img src="../../../img/2010/07/IMG_0387.jpg"><br>Sedan första april har jag hämtat Tage från förskolan klockan 15 varje dag och sen har  han och jag haft två roliga timmar tillsammans innan Pelle kommer hem från jobbet. Åke har då för det mesta sovit i sin vagn trött efter dagens bus på egen  hand med mig. Under Tages och mina stunder har vi haft picknick i Högalidsparken, varit på lekplatsen eller hängt på biblioteket och läst böcker. Ibland har det tagit nästan en timme att gå den korta biten från förskolan till lekplatsen för vi har stannat och tittat in i alla små hål i husfasaderna, kramat lyktstolpar, lyssnat på hur det ekar om man ropar inne i Vivos varuleveransgarage, klättrat i berg, tittat på hunden Kickan som alltid sitter i skyltfönstret på Borgargatan, provat att sitta på de låsta småcyklarna som står parkerade utanför förskolan och lekparken, plingat i alla ringklockor på alla parkerade cyklar vi passerar och spelat klarinett och saxofon på alla pinnar vi hittar på vägen. De sista veckorna har det varit för varmt för att hänga på lekplatsen så då har vi varit i vår sköna skuggiga trädgård och Tage har blivit en stjärna på att hoppa på studsmattan. För precis en vecka sedan var det Tages sista dag på förskolan så nu njuter han av sitt allra första sommarlov. Vi firade sommarlovsstarten med att äta prinsesstårta i vår trädgård tillsammans med Pelle som kom hem tidigare för att fira med oss.<br><br>

<figure>
	<img src="../../../img/2010/07/%C3%85kes+f%C3%B6rsta+smakm%C3%A5ltid-_MG_1588.jpg">
	<figcaption>Det är inte så lätt att hålla sig ren och prydlig när det<br> är allra första gången i livet man äter med sked.</figcaption>
</figure><br>I lördags när Åke fyllde 4 månader och vi satt och svalkade oss med blåbärssmoothie i värmen så kom vi på att det ju var dags för Åke att börja med smakportioner. Det blev en succé! Jättesmaskigt, tyckte Åke och ville bara ha mer och mer. De senaste dagarna har han också fått smaka jordgubbe och några brödsmulor. Det var också ganska gott och kul men inget slog blåbärssmoothien. Åke har de sista två veckorna börjat rulla från rygg till mage. Han är en väldigt glad prick som glatt ligger och sjunger tidigt på mornarna för att vi ska vakna och också se vilken härlig morgon det är. När jag häromdagen sa att Åke var en glad prick så sa Tage att han inte är det för han är en glad randig, och det hade han ju rätt i.
