---
title: Vi väntar med spänning och Tage har koll på sina far- och morföräldrar.
date: 2010-03-08
tags: 	
author: Pelle
layout: layouts/post.njk
originalUrl: https://nejtupp.blogspot.com/2010/03/vi-vantar-med-spanning-och-tage-har.html
---

<figure>
    <img src="../../../img/2010/03/iPhone-IMG_0242.jpg">
</figure>

Det är förvånansvärt påfrestande att gå över tiden även om det bara är några enstaka dagar. Jag känner igen känslan, det var precis så med Tage som kom 3 dagar efter det beräknade datumet. Det är ju förstås jättedumt att i 9 månader gå och ställa in sig på ett specifikt datum och ladda inför det, men det är svårt att låta bli. När så den stora dagen kommer - och passerar - så går liksom luften ur en. Plötsligt känns det nästan som en besvikelse och man blir tom och håglös. Man har ju inte planerat minsta lilla aktivitet eftersom man var så inställd på att ha fullt upp med en ny liten bebis. Jag tycker att det är jobbigt och jag kan tänka mig att det är ännu värre för Pelle som i fredags var helt inställd på att inte gå till jobbet den här veckan och alltså mentalt ställde in sig på att inte vara så involverad i veckans projekt. Men nu fick han ju gå dit ändå.
<br><br>

Jag hade också hoppats på att bebisen skulle komma när min mamma var här i stan. Hon hade tagit ledigt från jobbet och tänkte vara här hela förra veckan dels för att ta hand om Tage när vi var på BB och dels för att få se den lilla nyfödingen, det som är det bästa hon vet. När mormor hade dött tog hon tåget upp hit och vi hade 2 mysiga dagar i vintriga soliga Stockholm, bl a var vi på Thielska Galleriet på Djurgården, något som verkligen kan rekommenderas för de som ej varit där. Den här veckan var hon tyvärr tvungen att vara hemma och jobba igen.
<br><br>

<figure>
    <img src="../../../img/2010/03/Tage+fyller+2+%C3%A5r-_MG_0149.jpg">
</figure>

Igår när jag låg bredvid Tage vid nattningen hade han varit helt tyst i 10 minuter och jag trodde att han hade somnat. Då sa han plötsligt: "Farfar åker flygplan. Farmor åker flygplan också". Sen tänkte han några sekunder och sedan la han till: "Mormor åker tåget". Det är viktiga saker för honom som han ligger och funderar på vid nattkvisten.
