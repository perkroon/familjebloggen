---
title: Första smärtan
date: 2008-06-09
tags: 
  - presenter
  - smärta
  - tung för tiden
  - vaccination	
author: Pelle
layout: layouts/post.njk
originalUrl: https://nejtupp.blogspot.com/2008/06/frsta-smrtan.html
---

Tage fyllde 3 månader förra veckan så idag var det dags för Tages första vaccination. Det var mot stelkramp, difteri, kikhosta, polio, hemofilus influenza och pneumokocker. För detta krävdes 1 spruta i varje lår och det är inte smärtfritt. Efter andra sprutan blev Tage jätteledsen och kunde inte förstå varför den annars så snälla BVC-sköterskan Anki skulle plåga honom så. Som tur var fanns en skojig clownspeldosa i fönstret som spelade en kul melodi så efter att ha tittat en stund på den blev Tage glad igen. Dock inte så glad att han kunde tänka sig att lämna min famn och åka lite vagn. Men det gick ju att ordna med den fantastiska bärselen som Tage gillar så mycket. Vi tog en babybjörnpromenad till Slussen och bytte den fina gröna dräkten (som Tage fick  av mormor och morfar på sin fest) till en större storlek och så köpte vi en fin present till kusin Ingrid. Hon fyller 5 år imorgon och Tage är bjuden dit på kalas. Efter shoppingen blev Tage trött och gick då med på att åka vagn och somnade sött med den mjuka gosiga spelande speldosekossan (som Tage fick av tant Therese) mot kinden medan mamman fortsatte på en lång solig söderpromenix.<br><br>På BVC passade vi även på att väga och mäta Tage. Han väger nu 8,3 kg och är 66 cm lång. Anki noterade även precis som vi gjort att Tage blivit lite platt på vänstra sidan av bakhuvudet. I fortsättningen måste han ligga på mage så mycket som möjligt och med huvudet vänt mot höger när han ligger på rygg. Men idag när Tage har varit så duktig och är lite känslig (man kan få feber och ordentlig smärta i låret av vaccinet) så får han ligga precis som han vill.
<!-- no comments on this post -->