---
title: Mamman hemma i familjen igen
date: 2009-11-29
tags: 	
author: Pelle
layout: layouts/post.njk
originalUrl: https://nejtupp.blogspot.com/2009/11/mamman-hemma-i-familjen-igen.html
---

Jag hade en fantastisk Jordanienresa med ökenvandring, heldagskamelritt, 2-dagarsbesök i Petra och snorkling i Röda Havet. Det var inte en lämplig resa för en 1,5-åring, Tage hade nog inte uppskattat det så mycket. Lill-pyret i magen var emellanåt inte heller helt nöjd. När jag hade vandrat och ridit för mycket kom det protester. Det kändes länge att vara borta från Tage i 8 dagar, jag längtade väldigt mycket och det var så underbart att komma hem och krama och pussa honom igen och Pelle också förstås. Tage betedde sig som om inget hade hänt. Han verkade inte ens förvånad när det plötsligt var jag som hämtade honom från spjälsängen på natten fast han inte hade sett mig på så länge. Han är väldigt gosig och generös med kramar och pussar, men det var han ju även innan jag åkte.<br><br>Tage hade lärt sig flera nya ord under veckan. Och så hade han lärt sig räkna. - Een, tvåå, sa han och räknade med tummen och pekfingret. Varje dag bubblar det ut nya ord och vi blir gång på gång förvånade över vad han har lyckats snappa upp. Idag rabblade han plötsligt upp namnen på alla frukter som var i fruktfatet som om han ville förklara det för oss. Vi har även insett att Tage kan vara väldigt hjälpsam. Förutom att plocka ur disk- och tvättmaskinen och bära in saker från hallen när vi har handlat så kan man även be honom hämta toapapper när det har tagit slut. Då går han till den andra toan och hämtar. Men han förstår inte riktigt att man vill ha hela rullen hämtad. Istället springer han flera gånger och hämtar små frimärksstora bitar. Vi får jobba på den där biten.<br><br>Idag är det första advent och Tage har varit med och adventsfixat i lägenheten. Han tycker det är kul med alla ljusstakar och stjärnor i våra och grannarnas fönster. Tage fick en egen stjärna i sitt rum. Det sista han sa innan han somnade var - Godnatt, stjärnan!<br><br><br><div style="text-align: center;"><img src="../../../../img/_MG_9055_1024pix.jpg"><span style="font-size:85%;"><span style="font-style: italic;">Tage undersöker kamelen från Jordanien.<br><br></span></span></div><br><div style="text-align: center;"><img src="../../../../img/_MG_9051_1024pix.jpg"><span style="font-size:85%;"><span style="font-style: italic;">Om man trycker på den så brölar den precis som en riktig kamel.</span><br></span></div>
<!-- no comments on this post -->