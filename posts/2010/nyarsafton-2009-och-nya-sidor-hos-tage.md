---
title: Nyårsafton 2009 och nya sidor hos Tage
date: 2010-01-09
tags: 	
author: Pelle
layout: layouts/post.njk
originalUrl: https://nejtupp.blogspot.com/2010/01/nyarsafton-2009-och-nya-sidor-hos-tage.html
---

<figure>
    <img src="../../../img/2010/01/_MG_9878_1024pix.jpg">
</figure>

<figure>
    <img src="../../../img/2010/01/_MG_9873_1024pix.jpg">
</figure>

Nyårsafton firade vi med Erika, Peter och Nils. Peter och Pelle har kännt varann sedan de pluggade i Linköping på 90-talet. Det skiljer nästan 9 månader på Tage och Nils men de är födda samma år och snart är de som jämngamla. Tillsammans lagade vi en fin och lång middag, vi hann inte ens äta färdigt efterrätten innan det var dags att skåla i champagne och spana in fyrverkerierna vid tolvslaget. Mycket trevligt var det.
<br><br>

De sista veckorna har vi fått se en ny sida hos Tage. Sedan någon vecka före jul ungefär har han nämligen börjat visa att han har en egen vilja. Plötsligt inser man hur enormt lätt det var förut när man själv kunde välja när han skulle sova, äta, klä på eller av sig och vad han skulle ha på sig. Tage liksom bara hängde med på det. Men sista veckorna har det varit lite annorlunda och Tage visar väldigt bestämt hur han vill ha det. I början var vi lite ovana vid detta nya beteende och Tage fick flera raseriutbrott. De kunde utlösas av att han inte fick ha på sig gympaskorna i minusgrader, att han skulle byta om till pyjamas eller att han helt enkelt skulle sluta med något roligt han höll på med för att gå och lägga sig. Men nu sedan vi kom tillbaka till Stockholm och han fick börja på dagis igen har han inte blivit så arg. Kanske har vi alla tre lärt oss att hantera situationen lite bättre. Kanske beror det på att det är lättare att ha fasta rutiner när vi återgått till vardagen med dagis och jobb. Kanske ska vi inte ropa hej ännu.. Hursomhelst märks det tydligt att Tage blev väldigt glad av att börja på dagis igen och återse alla kompisarna. Han gillar verkligen att vara där.
<br><br>

Något annat som har varit påtagligt de senaste veckorna är Tages språkutveckling. Varenda dag förvånar han oss med nya fraser,  tre- och fyraordsmeningar och nya ord. Förskolelärarna tyckte också att det var en otrolig skillnad nu efter julledigheten. Ibland sjunger jag godnattvisor för honom när han ska sova. Plötsligt har han nu börjat sjunga med i dem och det visar sig att han kan varenda ord. *"Vyss lull lilla palt, leka får du sedan"*.
