---
title: Dr Tage
date: 2014-01-13
tags: 	
author: Pelle
layout: layouts/post.njk
originalUrl: https://nejtupp.blogspot.com/2014/01/dr-tage.html
---

Idag ringde förskolan till mig på jobbet och berättade att Åke låg i en soffa och vilade och hade feber. Jag åkte dit och hämtade hem honom och Tage. Tage och Åke har vart sjuka väldigt lite, det är sannerligen inte ofta vi behöver vab:a vilket förstås är jätteskönt. Åke var lite seg och trött men vi fick en mysig eftermiddag tillsammans och spelade spel alla tre. När jag sedan hängde tvätt så kom Tage på att han skulle leka doktor med Åke. Jag hörde hur de pratade: <br>
Tage: Var har du för sjukdom?<br>
Åke: Jag har ingen hals.<br>
Tage: Jo, man måste ha en hals, annars dör man för då kan man inte andas.<br>
Åke: Okej då.<br>
Tage: Du får ha röda hund och feber.
<br><br>

Efter en stund ropade Tage att han behövde lappar och en penna. Jag visste inte vad han skulle ha det till men jag gick dit och lämnade över några post it-lappar. När de hade lekt klart kom Tage fram till mig och visade en lapp. - "Nu har jag skrivit det". Jag förstod först inte vad det var. Men sen när Tage läste upp det för mig så stod det ju klart och tydligt att det här var Tages första journal som han hade skrivit. Jag har aldrig ens berättat att läkare skriver journaler men det måste han ha snappat upp någonstans. Tage berättade för mig att hjärtat dunkade inte så bra och blodprovet var dåligt. Och så hade han feber. Det var en väldigt fin journal.

<figure>
	<img src="../../../../img/Hemma-PERK3489.jpg">
	<figcaption>Dåligt hjärta. Allt dåligt utom tänderna.</figcaption>
</figure>

PS. Åke har ställt en egen diagnos på sin sjukdom, som han i några dagar hävdat att han dragits med. Vad är det för något han fått? Jo, "knåd i magen".
