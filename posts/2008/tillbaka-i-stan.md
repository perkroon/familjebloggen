---
title: Tillbaka i stan
date: 2008-08-18
tags: 	
author: Pelle
layout: layouts/post.njk
originalUrl: https://nejtupp.blogspot.com/2008/08/tillbaka-i-stan.html
---

Nu är vi tillbaka i Stockholm efter en månads semestrande hos min släkt i Halmstad, Pelles släkt i Småland och en tågluff ner till Österrike och Tyskland där vi har vandrat i alperna och druckit öl i Biergartnar. Vi har haft det fantastiskt skönt. Det var inga som helst problem att leva i en kappsäck med Tage och alla hans nödvändiga prylar. Tage tyckte om att resa. Att åka nattåg är ju som att få bli körd i en mysig skakande vagn hela natten.<br><br><br><img src="../../../../img/_MG_6373_1024pix.jpg"><br>Tage har vuxit och utvecklats mycket under den resande månaden. Han kan nu ta sig fram på golvet genom att åla och dra sig framåt och han lyfter på benen och rumpan som ett trevande försök till att krypa. Magen lyckas han dock ännu inte lyfta från golvet. Tage har också börjat sitta med stöd, det tycker han är skoj. Ligga på mage i barnvagnen är också jättekul. Han lyfter huvudet högt och har då koll på allt som händer på vår väg. Tage har börjat tröttna på vanliga leksaker. Han slänger dem ifrån sig. Först trodde vi att han bara råkade tappa dem men sen märkte vi att det var en helt medveten handling. Nu vill han bara leka med mer spännande material, sådana saker som vuxna har: plastpåsar, plastförpackningar, tomflaskor, dricksglas, bestick, tallriksunderlägg på restauranger och bäst av allt: ölunderlägg i papp som löses upp när man suger och biter på dem. När han har fått tag i ett sådant extremt spännande objekt är han enormt fokuserad och om man närmar sig anar han att det roliga ska ta slut och då blir han tvärilsk. Tage har fortsatt med sina smakportioner. Morötter och palsternacka gick aningens bättre än potatis men ingenting uppskattas särskilt mycket. Nu måste han dock börja äta mat snart för jag har märkt att han blir alltmer hungrig och vill nu amma mycket oftare. Idag var vi på BVC för vaccin nr 2. Tage väger 9,7 kg och är 71 cm lång.
<!-- no comments on this post -->