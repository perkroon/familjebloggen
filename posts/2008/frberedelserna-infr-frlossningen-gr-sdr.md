---
title: Förberedelserna inför förlossningen går sådär
date: 2008-02-14
tags: 
  - förberedelser
  - förlossning
  - nervositet
  - taxi	
author: Pelle
layout: layouts/post.njk
originalUrl: https://nejtupp.blogspot.com/2008/02/frberedelserna-infr-frlossningen-gr-sdr.html
---

Det finns många berättelser om hur det går till när man ska ta sig till förlossningen. På film är det oftast väldigt dramatiskt, med däckskrik i kurvorna och det tycks handla om sekunder. Så är det förstås ibland, men den föräldraundervisning vi fått gör klart att det inte går till så i de flesta fallen. Då har man oftast mer tid på sig, kan packa en väska i lugn och ro och sedan ringa efter en taxi. I helgen reste vi faktiskt med en taxichaufför som berättade att hans fru hade gått till Södersjukhuset när hon skulle föda sitt tredje barn.

Hur som helst vet man ju inte riktigt hur det kommer att bli, och när det väl är dags så tror jag att vi kommer att vara ganska nervösa och tankspridda, så planen är att ha en väska packad i förväg. Vad ska man ha i väskan? Inga konstigheter egentligen, lite underkläder, toalettartiklar och sådant som man behöver, men också kamera, laddare till mobiltelefonen och dylikt som man kanske inte tänker på direkt. Jag har uppmuntrat Lovisa att börja packa en väska någon dag, men det går sådär. En dag kom jag själv hem med en påse med cashewnötter som jag tänkte jag kunde ta med mig i väskan. Inspirerad av detta köpte Lovisa två påsar med godsaker att ha med sig, en med choklad och en med lösgodis. När jag kom hem på kvällen och frågade hur det gått med väskan fick jag till svar att hon hade tänkt på den och köpt två påsar med godis, men att det nu bara fanns tre små godisbitar kvar, och det var ju knappast någon idé att packa ned dem...

När det väl blir aktuellt att föda barn så ska man först ringa till förlossningsavdelningen för att få deras råd och för att höra ifall de har någon plats. Vi har fått en lista med telefonnummer till de olika förlossningsavdelningarna i Stockholm (Södersjukhuset, Karolinska, Danderyd och Huddinge) och jag har bett Lovisa att hon ska sätta upp den på kylskåpet eller kanske nåla upp den vid telefonen. Men det händer liksom aldrig! Hon bara sägar att "den finns i den viktiga pärmen", en pärm som jag aldrig kommer att hitta om det blir bråttom. Jag borde ju lägga in alla de telefonnumrena i min mobil, på samma sätt som jag samlar telefonnummer till taxibolag just nu.

Det är inte mycket man kan göra för att förbereda sig inför något så konstigt som en förlossning, det är nog därför jag hänger upp mig på de här små sakerna som jag faktiskt borde kunna kontrollera.
