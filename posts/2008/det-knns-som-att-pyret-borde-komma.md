---
title: Kommer du snart??
date: 2008-02-27
tags: 
  - födelsedatum
  - förberedelser
  - mani
  - nyföddhet
  - väntan	
author: Pelle
layout: layouts/post.njk
originalUrl: https://nejtupp.blogspot.com/2008/02/det-knns-som-att-pyret-borde-komma.html
---

Det känns som att Pyret borde komma snart. Det mesta (förutom BB-väskan) är fixat. Barnvagn och skötbord ordnat. Bebiskoftan är färdigstickad. Vaggan är bäddad. Blöjor finns på badrumshyllan. 5 godispåsar är inhandlade - och uppätna. Burkarna med Pelles utländska mynt är prydligt sorterade och så även böckerna i bokhyllorna, städskrubben och facken i verktygslådan. Jag har åkt på nån slags sorteringsmani. Kanske en föraning om vad som komma skall. Är det så att man aldrig mer hinner sortera något sen? Nu är jag iallafall redo för Pyrets ankomst.

Men Pyret måste rätta sig efter andras önskemål också. Halva släkten har valt att resa bort denna veckan. Pyrets mormor har behagat resa till alperna och kommer inte tillbaks till Stockholm förrän om en vecka. Då vill hon se Pyret i nyfött skick. Nyfödda knytten är nämligen det bästa hon vet. På hennes jobb träffar hon mest barn som är lite större, de minsta brukar vara 6 veckor och "då är de ju redan så stora". Så det är nog bäst att Pyret väntar några dar. Min kompis Karin tycker att det är av största vikt att Pyret får ett fint födelsedatum. Idag t ex går inte för sig. 27 februari, ojämnt och udda, ja ni hör ju själva.  Imorgon däremot klingar det vackert: 080228.

Hur som helst känns den här väntan fortfarande väldigt kul och spännande. Som en oändlig väntan på julafton med skillnaden att man inte vet när julafton är.
