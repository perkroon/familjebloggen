---
title:		"En vanlig helgdag i en barnfamilj om tre personer"
date:		2010-02-21 20:36:00
updated:	2010-02-21 21:30:03
tags: 
  - helg
  - rutiner
  - vardag	
originalUrl:	https://nejtupp.blogspot.com/2010/02/en-vanlig-helgdag-i-en-barnfamilj-om.html
---

Snart blir vi en större barnfamilj och alla våra hårt inarbetade rutiner kommer att ställas på ända. Om tre-fyra veckor kommer jag inte att ha något som helst minne av hur det faktiskt var de här veckorna, så för att inte helt glömma bort detta är det bäst att göra en liten anteckning redan nu.<br><br>Hur ser en typisk dag ut för oss just nu? Mamman är nu i vecka 39 och håller ett lite lägre tempo. Men vi väcks ändå kl. 06.30 varje morgon, vardag som helg, av att Tage ropar "Färdig!". Det betyder att han har sovit klart för natten och vill komma upp. Är det helg så brukar jag bära in honom till vår säng och försöka få honom att se det sköna i att ligga ner ytterligare en liten stund – men det brukar inte lyckas. Vid sju ger jag upp och lämnar sängen. Vi byter en blöja och jag hoppar in i duschen. Under tiden sitter Tage och leker med leksakerna i badrummet eller bestämmer sig för att försöka få upp Mamman också.<br><br>Frukosten serveras inom någon halvtimme. För Tages del innebär det yoghurt med basmüsli plus russin och aprikoser. När han ser mig äta en smörgås vill han också ha en. När han ser Mamman äta superflingor vill han också ha. (Ibland äter han flingor med mjölk istället för yoghurt och müsli). Det är sällsynt att han äter särskilt mycket till frukost. Han brukar tröttna och säga "Färdig!" samtidigt som han reser sig upp i stolen och tar av sig haklappen. Då torkar vi av honom och låter honom gå från bordet. Själva passar vi på att fortsätta äta samt försöka läsa en liten snutt av tidningen om möjligt.<br><br>Nu har klockan hunnit bli åtta-halv nio och Tage kan komma in och hämta oss vid frukostbordet för att vi ska leka tillsammans med honom i hans rum. Parallellt med detta börjar vi borsta tänder och göra oss i ordning. Tages tänder borstas också och just nu är det en barnlek: han står tålmodigt och gapar och är engagerad i borstningen. "Där uppe också" kan han säga när vi borstat för länge där nere. (För några veckor sedan var det helt omöjligt att få borta hans tänder, tills vi kom på att vi kunde söka på tandborstning på YouTube. Det gick betydligt lättare att borsta hans tänder efter att han fått se fyra-fem videosnuttar på nätet med små barn som borstar tänder – det är ett tips till alla andra barnfamiljer där ute!)<br><br>Ofta vill Tage sminka sig lite med Mammans roliga prylar. Läppglanset är nog allra roligast och han brukar insistera på att Pappan också ska ha lite.<br><br>En så vacker dag som denna, med sol och 2-3 dm pudersnö som kommit under natten, kände vi att vi ville gå ut på en liten promenad. Vi klädde omsorgsfullt på oss och gick ner och hämtade pulkan på gården. Tage fick sitta på fårfällen i pulkan och vi gick till Långholmen. Där kunde vi åka i djupsnö, men pulkan välte ganska lätt tyvärr så vi fick hålla oss på vägar och stigar. Ibland lyckades vi få Tage att springa omkring lite själv också, vilket kändes viktigt när det var så kallt som idag (-12 grader).<br><br>Vid halv tolv kom vi tillbaka hem och eftersom vi inte ätit något mellanmål var vi hungriga, iallafall Tage vars humör inte var på topp längre. Tyvärr var han inte heller särskilt intresserad av lunchen jag lagade, spaghetti med pesto. Förr var det en riktig favoriträtt för honom, men han tycks inte uppskatta det lite mycket längre. Smörgåsen han fick som komplement var inte heller så intressant, han var nästan genast färdig och ville upp.<br><br>Han var ordentligt trött och vi lyckades lägga honom i sin säng och han somnade vid kvart i ett ungefär. Det hände igår också, men annars har det varit svårt att få honom att sova mitt på dagen några helger nu. Idag, liksom igår, sov han rejält och vi fick väcka honom vid tretiden så att han inte skulle vara omöjligt att lägga på kvällen. Det togs sin lilla tid för honom att bli pigg igen.<br><br>Eftersom han ätit så lite lunch tänkte vi att han måste vara hungrig och valde att erbjuda honom en av hans absoluta favoriträtter: ostkaka med hallonsylt. Men han sköt bara tallriken ifrån sig och sa "Inte ostkaka!". En liten bit kex åt han, men annars ville han inte ha något alls. Vi fick gäster strax därefter och nu var det vår tur att äta något: semlor från sportkaféet på hörnet! Tage ville också ha, det sade han iallafall. Men när han väl fick delar av Mammans och Pappans semlor var han inte längre så intresserad. Han drack lite mjölk och lekte lite med locket till semlan. Bullen som Pappan värmt (för länge) i mikrovågsugnen petade han också bara på, vilket förvånade oss storligen. Dåligt frukost, knappt någon lunch och nu tackade han nej till både ostkaka och bulle! Nå, jag har blivit lite mindre sjåpig, jag vet nu att han äter om han vill ha, annars inte.<br><br>Under besöket var han en riktigt solstråle. Ibland satt han stilla hos oss, ibland satt han själv i sitt rum och lekte med leksakerna och ibland kom han och hämtade mig och ville att vi skulle jaga varandra med åkbilen respektive dockvagnen. Jag blev så varm av att springa runt omkring i lägenheten med honom att jag fick byta kläder.<br><br>Vid halvsex gick våra gäster och vi började laga middag. Istället för att laga den planerade middagen gjorde vi en rätt som Tage alltid gillar: risotto. Samtidigt som jag stod och hackade lök så rörde Tage i sin lilla gryta med pasta på sin egen lilla spis, även om han krävde att få röra om även i min gryta då och då. Nu åt han som vanligt igen.<br><br>Kvart i sju stod han i badrummet och gapade stort och borstade tänderna igen inför läggningen. Han fick en pyjamas och jag lyfte upp honom vid bokhyllan så att han själv skulle få välja vilken bok han ville läsa som godnattsaga. Mamman läste den utvalda <a href="http://www.adlibris.com/se/product.aspx?isbn=9163822016"><span style="font-style: italic;">Adjö, Herr Muffin</span></a>, men hoppade över några alltför sorgliga partier, mest för sin egen skull. Det föll på Mammans lott idag att sköta nattningen, vi brukar turas om och den andre förväntas fixa köket efter middagen men har i övrigt ledigt.<br><br>När sagan var slut ville Tage precis som vanligt läsa fler böcker. Han nöjer sig inte med en eller två berättelser nu för tiden, det ska vara fyra eller fem, och han hade gärna läst ännu fler om inte vi bestämt sagt ifrån att nu var det faktiskt dags att sova. 19.30 hörde jag Mamman lyfta upp honom i sängen. Sedan några veckor tar det mycket längre tid för Tage att somna. När han väl hamnar i sängen brukar han kräva att lampan tänds igen ifall vi har släckt den, och han vill läsa fler sagor. "Inte sova!" brukar han upprepa också, ibland i fem minuter i sträck. Om han trots allt är lite trött brukar han peka på golvet bredvid sin säng och säga "Mamma sova där!" eller "Pappa sova där!" beroende på vem som nattar honom denna kväll. Då är det bara att plocka fram en kudde och lägga sig raklång på golvet. I bästa fall somnar han sedan inom en tio minuter, men ofta tar det en halvtimme eller längre, och under den tiden hinner han slänga ut allting från sängen (mjukdjur, nappar, kuddar, täcken), be om vatten och mjölk att dricka, fråga en massa saker och be om mer sagor. Så småningom somnar han dock alltid, runt nio har de skett de senaste veckorna.<br><br>Imorgon börjar det om igen! Fast då är det vardag och Tage går i förskolan. Då lämnar vi honom i lekparken vid kvart i nio och hämtar honom vid halv fem. Morgonritualen och kvällsritualen ser ungefär likadan ut.<br><br>Hur det är om några veckor har jag ingen aning om...

<div class="comments">
	<div class="comments-header"><h2>1 Comment</h2></div>
	<div class="comments-body">
			<div class="comment" id="comment-8008243871962969061">
				<p class="comment-header">
					<date datetime="2010-02-22T09:17:35.157+01:00">2010-02-22 09:17:35</date> 
					<a href="undefined" rel="nofollow">Peter</a>:
				</p>
				<div class="comment-content"><p>Mäktig rapport!! Man glädjs åt denna inblick i en annan barnfamiljs vardag. Tror inte så många grupper, förutom möjligtvis pensionärer, är så medvetna om tider genom i stort sett hela dygnet. Det har slagit mig att vi i stort sett har väldigt bra koll på tider nu med litet barn jämfört med tidigare.<br /><br />Vilken grej att Tage är så förtjust i att läsa (eller läsas för).. Vilken kille kan man bara säga.</p></div>
				<div class="comment-footer"></div>
			</div></div>
	<p class="comments-footer"><em>Comments are now closed.</em></p>
</div>