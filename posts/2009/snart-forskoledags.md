---
title:		"Snart förskoledags!"
date:		2009-05-28 12:01:00
updated:	2011-08-24 21:26:00
tags: 
  - förskola	
originalUrl:	https://nejtupp.blogspot.com/2009/05/snart-forskoledags.html
---

Efter sommaren när Tage är ett och ett halvt år har vi tänkt att han ska börja på förskola. Vi har ställt oss i kö till 6 stycken förskolor i närheten och varit lite nyfikna på hur platsläget ser ut eftersom det ofta talas om brist på förskoleplatser i innerstan. Men nu ser det ut som att vi inte behöver undra längre. Igår ringde en trevlig tjej från en av förskolorna och sa att de troligen har en plats till Tage, och vi var välkomna dit idag för att få lite information och se hur det såg ut.<br><br>Det såg alldeles fantastiskt ut! Förskolan ligger i ett vackert gammalt bostadshus på andra sidan Högalidsparken. Rummen är otroligt mysigt inredda med mysbelysning av olika slag, saker som hänger i taken, en ateljé med oändligt mycket pyssel, en inbyggd koja som man når med en stege, ett gudomligt kuddrum, dansvänlig musik och massor av spännande leksaker. De serverar bara vegetarisk mat och på vilostunden ligger alla och vilar på sin egen mjuka fårskinnspläd. Jag önskar nästan att det var jag som skulle börja där istället för Tage.<br><br>Inskolningen börjar 17 augusti och varar en vecka. Sen börjar det på riktigt. Det ska bli spännande att se vad Tage tycker om att vara där. Jag tror och hoppas att det kommer att bli riktigt bra..
<!-- no comments on this post -->