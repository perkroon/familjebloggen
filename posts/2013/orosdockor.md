---
title: Orosdockor
date: 2013-02-15
tags: 	
author: Pelle
layout: layouts/post.njk
originalUrl: https://nejtupp.blogspot.com/2013/02/orosdockor.html
---

För någon dag sedan när jag rotade omkring i en låda efter något hittade jag en lite gul ask av trä. I den låg sex små orosdockor som jag köpte en gång på Etnografiska museet i Stockholm. De kommer från Guatemala och de funkar så här: man ger dem till ett barn och berättar att om man oroar sig för något, så kan man berätta om det för en orosdocka när man går och lägger sig. Sedan lägger man dockan under huvudkudden och sover på den under natten. När man vaknar på morgonen har dockan tagit bort oron.<br><br>Jag tyckte det var en fin tanke den där gången när jag köpte dockorna för kanske 20 år sedan. Nu tyckte jag att Tage blivit gammal nog för att börja använda dem, så jag visade honom asken igår och de små dockorna, och förklarade hur det fungerade. Han sa att han ville ha en docka.
<br><br>

– Är du orolig för något? frågade jag.<br>
– Ja, jag är orolig för meteoriter. Att de ska störta ner på oss från himlen.
<br><br>

Han fick en docka och sov sedan på den hela natten.
<br><br>

På morgonen lyssnade jag på nyheterna och fick höra om ett jättelikt meteoritnedslag i Ryssland, som skadat flera hundra människor. En extremt ovanlig händelse, som dessutom inföll just idag, då den riktigt stora asteroiden 2012 DA14 passerar väldigt nära jorden, faktiskt närmare jorden än de geostationära satelliternas omloppsbana.
<br><br>

Tur att vi har dockorna som skyddar oss.
