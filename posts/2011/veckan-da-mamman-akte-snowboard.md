---
title: Veckan då Mamman åkte snowboard
date: 2011-01-18
tags: 	
author: Pelle
photo: ../../../img/2011/01/Hos%2BFarmor%2BElin-_MG_7263.jpg
layout: layouts/post.njk
originalUrl: https://nejtupp.blogspot.com/2011/01/veckan-da-mamman-akte-snowboard.html
---

I tre veckor var barnfamiljen bortrest kring jul och nyår. Den första veckan var vi i Småland, hos farmor och farfar. Den andra veckan var i Halmstad, hos mormor och morfar. Men de veckorna har vi redan berättat om. Den tredje veckan delade vi på oss och Mamman reste med mormor och morfar och ett stort sällskap till Alperna för en skidvecka och resten av barnfamiljen åkte tillbaka till farmor och farfar i Småland. Där hade det kommit mer snö, så vi fick en riktigt härlig vintervecka även denna gången. Fast utan Mamman, så klart. Vi längtade efter henne, så det var tur att vi hade farmor och farfar att leka med, och faster Jenny som kom på ett kort besök också.
<br><br>

Vi passade också på att hälsa på hos Pappans släktingar: mormor Gun (farmorsmor) och farmor Elin (farfarsmor). Hos båda serverades digra kakfat och Tage lät sig väl smaka. Åke fick också en smula.

<figure>
	 <img src="../../../img/2011/01/Hos%2BFarmor%2BElin-_MG_7291.jpg">
	<figcaption>Tage kastar boll med Elin (Pappans farmor), Åke ser också ut att vilja vara med.</figcaption>
</figure>

<figure>
	 <img src="../../../img/2011/01/Hos%2BFarmor%2BElin-_MG_7263.jpg">
	<figcaption>Tage gillade att det serverades mycket kakor hos Pappans gamla släktingar. Lägg också märke till Åkes blick, som antyder att han också fått smaka.</figcaption>
</figure>


På fredagen åkte vi bil upp till Stockholm igen. Jag undrade lite hur en så lång resa skulle gå med barnen, men det gick väldigt smidigt. Åke sov större delen av resan och Tage var vid gott mod och sov en stund på eftermiddagen han också. Bäst tyckte Tage nog det var att lyssna sångerna från boken *Du och jag och min lilla cykel* samtidigt som han bläddrade i boken och tittade på illustrationerna. Ibland sjöng vi alla i bilen, och det var så klart ännu roligare.
<br><br>

Allra bäst var det att Mamman kom hem igen! "När mamma kommer hem igen ska jag skrika AAAAAA!", sa Tage. Men hon kom hem på kvällen, vid halvåttatiden, och blev nog en gnutta besviken när hon insåg att båda barnen låg och sov. Men vi var så glada att hon kom tillbaka igen!



