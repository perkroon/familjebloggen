---
title: Slut på sovmorgon för mamman
date: 2008-09-25
tags: 	
author: Pelle
layout: layouts/post.njk
originalUrl: https://nejtupp.blogspot.com/2008/09/slut-p-sovmorgon-fr-mamman.html
---

Dagen började med ett plötsligt skrik.

Innan Pelle går till jobbet på mornarna och lämnar Tage och mig i sängen så bygger han upp en hög kuddbarriär så att Tage inte ska kunna ramla ned. Det behövs bara nedåt vid fotsidan för på ena sidan står spjälsängen med sitt galler och på andra sidan ligger jag och jag har hittills inte kunnat undgå att vakna när Tage kravlar över mig på väg mot den farliga kanten. Däremot finns det en liten lucka i huvudhöjd mot nattduksbordet. Där brukar vi placera en vanlig kudde som skydd eftersom nattduksbordet är 30 cm lägre än sängkanten. Under morgontimmarna brukar jag vara somnolent medan Tage varvar mellan att piggt jollrande leka med lite leksaker och att sött sussa bredvid mig. Men i morse hände alltså det som inte fick hända. Jag vaknade hastigt och flög upp av skriket och fick till min bestörtning se lilla älsklingsgrodan liggandes fastkilad uppochned med benen i vädret och huvudet nere på nattduksbordet och kunde såklart inte komma loss. Han hade lyckats kravla sig över kudden, det var tydligen en lätt match. Stackars stackars lilla Tage. Skriket upphörde dock så fort jag lyfte upp honom och det gjorde jag med en rasande fart kan jag tala om. Han slog sig inget alls verkade det som, han blev nog bara lite rädd av fallet. Men räddast blev helt klart den morgontrötta modern.

Resten av dagen har vi haft det jättemysigt. Världens skönaste soliga septemberdag, det är så fantastiskt att vara föräldraledig och bara kunna njuta av allt Stockholm har att erbjuda. Vi köpte matsäck på Copacabana och promenerade sedan fram och tillbaks längs med kajen i Norra Hammarby Sjöstad.

<figure>
	<img src="../../../img/2008/09/Juli-Sep+2008+139.jpg">
	<figcaption>Tage och Mamman har det skoj på solig promenad.</figcaption>
</figure>

På kvällen var vi på middag hos Farmor och Farfar på Odenplan. Det var dukat till Tage också och Farfar hade varit och köpt en bebisstol så att Tage kunde sitta med vid bordet. Efter middagen låg Tage och Farfar på mattan under soffbordet och småpratade och hade det mysigt.

Det har varit en kul vecka med mycket besök. Först kom morbror Jacob och Cajsa och sedan Mormor. Det är så roligt när folk sover över! Det tycker Tage också.

<figure>
	<img src="../../../img/2008/09/Juli-Sep+2008+149.jpg">
	<figcaption>- Varför har du så stor näsa, mamma? - Det är bara för att jag ska kunna äta UPP DIIIG! Mums mums mums mums..</figcaption>
</figure>
