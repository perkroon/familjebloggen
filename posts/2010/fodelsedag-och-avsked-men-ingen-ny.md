---
title: Födelsedag och avsked men ingen ny bebis.
date: 2010-03-04
tags: 	
author: Pelle
layout: layouts/post.njk
originalUrl: https://nejtupp.blogspot.com/2010/03/fodelsedag-och-avsked-men-ingen-ny.html
---

Idag var lill-pyret beräknad att komma men valde att stanna i magen ytterligare ett tag. Det var nog lika bra för dagen har varit tillräckligt händelserik ändå.


<figure>
	<img src="../../../img/2010/03/Tage+fyller+2+år-_MG_0139.jpg">
</figure>

Tage fyller 2 år! Som vanligt var det han som vaknade först av oss tre precis som han brukar vid 6.30-tiden. Vi hade förberett oss så så fort han började ropa på oss smög vi upp, tog med ett tänt ljus, en blomma och två paket och tågade sjungande in till honom. Han såg lite förvånad ut men vi har ju pratat mycket med honom om hans födelsedag och han är mycket väl bekant med &apos;Ja må han leva&apos; så han visste ju vad spektaklet handlade om. Han fick en bok om Bu och Bä och ett stort konstigt paket med en tripptrapp-stol i. Mycket förtjust klättrade han genast upp på stolen och beordrade oss att sitta på golvet bredvid och läsa den nya boken för honom. Stolen gjorde också succé både vid frukosten och efteråt när Tage insåg att han kunde flytta runt den i köket och använda den som stege för att nå spännande saker som han inte har nått lika lätt förut. Efter frukosten gick Pelle till jobbet och Tage och jag gick så småningom till Högalidslekparken där förskolelämningen sker varje dag. Som vanligt kom Tages kompis Frida glatt och ivrigt framspringande och ropade: -Nu kommer Tage, nu kommer Tage! Och Tage blev som vanligt alldeles överförtjust av att träffa henne. Det är så roligt att de tycker så mycket om varandra. Tage fick också stora kramar av förskolelärarna Åsa och Paulo som visste att han fyllde år idag.
<br><br>

När jag kom hem från förskolelämningen ringde min pappa och jag fick det sorgliga beskedet att min mormor precis hade somnat in. Söta fina lilla mormor. De senaste åren har hon varit dement och inte riktigt hängt med, men jag har oändligt många fina minnesbilder av hur hon var innan, och hon har betytt väldigt mycket för mig. Jag hade, precis som Tage har, turen att ha en mormor som verkligen brydde sig om sina barnbarn. Man märkte att hon tyckte det var så roligt att vara med mig och mina syskon. Jag har så många fina minnen av långa somrar på Öland hos mormor och morfar. Jag och mina systrar älskade att leka med dockor och mormor var så delaktig och sydde både dockor, dockkläder och sängkläder till dockvagnarna. Hon ordnade även med dockkalas med riktig jordgubbstårta när min favoritdocka fyllde år. Och när vi lekte att de krokiga björkgrenarna på tomten var hästar sydde hon sadlar och betsel till vår lek. För att inte tala om alla fina klänningar hon sydde till oss. Hos mormor och morfar fick man alltid efterrätt, ofta mormors underbara egenkokade krämer av rabarber, krusbär eller jordgubbar. Efterrätt var lyx och kändes väldigt speciellt. Det var alltid så mysigt att komma fram till Öland efter den långa bilresan och mormor hade alltid gjort i ordning, bäddat fint och plockat fram våra leksaker så att de låg och väntade på oss. Vi var även där några jular och det var helt underbart att komma fram till det mysiga pyntade varma huset där mormor hade fixat och förberett. Jag fick då alltid sova i mormors pyttelilla mysiga syrum där det fanns en liten säng, och i det lilla fönstret stod det en fin liten porslinskyrka med lampa inuti som lyste så fint genom de färgade kyrkfönsterna. Det svaga vackra skenet fick lysa hela natten. Mormor var inte vidare religiös av sig. Mina storasystrar fick pengar av henne när de konfirmerades eftersom det är brukligt med sådan uppvaktning men när jag beslutade mig för att jag inte ville konfirmera mig så fick jag pengar för att jag inte gjorde det. Jag har så många härliga barndomsminnen från all tid med mormor på Öland och jag är så glad att jag hade en sån fin mormor. Nu är jag så glad och tacksam över att även Tage har haft sån tur att han har helt fantastiska mor- och farföräldrar som bryr sig om honom. Det är inte alla som har det. Sov gott fina mormor.

<div class="comments">
	<div class="comments-header"><h2>1 Comment</h2></div>
	<div class="comments-body">
			<div class="comment" id="comment-5081471802672307495">
				<p class="comment-header">
					<date datetime="2010-03-07T22:37:32.676+01:00">2010-03-07 22:37:32</date> 
					<a href="undefined" rel="nofollow">Sinnika</a>:
				</p>
				<div class="comment-content"><p>Grattis Tage i efterskott! <br />Å va fint du skriver om din mormor, Lovsa. Förstår att hon betydde mycket. <br />Kram</p></div>
				<div class="comment-footer"></div>
			</div></div>
	<p class="comments-footer"><em>Comments are now closed.</em></p>
</div>