---
title: Kamratskap!
date: 2009-10-25
tags: 
  - sängkamrater
  - sömn
  - törst	
author: Pelle
layout: layouts/post.njk
originalUrl: https://nejtupp.blogspot.com/2009/10/kamratskap.html
---

Ibland vaknar Tage på kvällen eller natten och är lite ledsen. Oftast behöver man bara hjälpa honom att hitta nappen, men ibland är det andra saker, som att han är törstig. Igår kväll var han törstig. När man kommer in i hans rum vid sådan tillfällen väser han och då förstår vi genast att det är törst det handlar om. (Ljudet är en härmning av det ljud vi gör på skoj när vi tömt ett glas vatten, men kommer kanske ursprungligen från när man tagit en nubbe).

<figure>
	<img src="../../../img/2009/10/_MG_8887_1024pix.jpg">
	<figcaption>Tages sängkamrater: Kossan, Kanin och Hasse.</figcaption>
</figure>

Det är enkelt att få honom att somna om, det är bara att gå och hämta ett glas vatten och låta honom dricka lite. Men igår nöjde han sig inte med det. När han druckit lite vatten och jag givit honom nappen och lagt honom ned på kudden igen så gick jag ut från hans rum. Då hör jag Tage ropa:
<br><br> 

– Den me&apos;!
<br><br>

Jag vände tillbaka och när jag tittade på honom i sängen höll han upp kaninen mot mig: Kanin var också törstig och ville faktiskt också dricka! Jag fick inte gå förrän alla i Tages säng hade fått vatten: Tage, Kanin, Kossan och Hasse. Sen kunde Tage somna om utan problem.
