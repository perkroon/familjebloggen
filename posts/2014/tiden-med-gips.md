---
title: Tiden med gips
date: 2014-04-09
tags: 	
author: Pelle
layout: layouts/post.njk
originalUrl: https://nejtupp.blogspot.com/2014/04/tiden-med-gips.html
---

Utvecklingen under Åkes tid med gipset var intressant att följa. Till en början var han nästan helt orörlig och fick bäras vart han än skulle. När han väl kommit på plats, till sängen, soffan eller var han nu hamnade, så kunde han höja benet i luften, men han förflyttade sig inte. Det var besvärligt med toalettbesök under den här tiden: vi lyfte dit honom och sedan fick vi hålla det gipsade benet, eller fixa med en pall eller något liknande.
<br><br>

Efter en tid så började han hasa fram på golvet, baklänges. Han sköt ifrån med det friska benet och tog sig mellan vardagsrummet och köket. Han började också resa sig upp och stå, utan att stödja på gipset.
<br><br>

<figure>
	<img src="../../../../img/Hemma+med+gipsat+ben-PERK4846.jpg">
	<figcaption>Lek i barnrummet. Åke förflyttar sig genom att lyfta på vänsterbenet över olika hinder.</figcaption>
</figure>

Någon dag senare började han försiktigt att ta sig fram gåendes längs bokhyllor och bord som han höll sig i. Snart släppte han taget och började långsamt hasa sig fram. Sakta men säkert blev han snabbare och säkrare på att röra sig och mot slutet klättrade han i våningssängar, i klätterställningar och spelade bandy i parkleken till synes nästan helt oberörd.
<br><br>

En annan sak vi snabbt lade märke till var att Åke inte gillade när man talade om gipset. När vi mötte någon, när Åke satt i vagnen, började alla genast intressera sig för Åkes ben och försökte prata med honom om hur synd det var om honom. Då brukade Åke titta bort. Det såg ut som om han ville sjunka genom jorden, som om han skämdes. Inte minst var detta märkbart med de andra förskolebarnen. När vi lämnade Tage på förskolan ville Åke helst att vi skulle lämna honom i vagnen en bit bort, så att han slapp följa med ända fram. Vi förstod snart detta och lärde oss att vara mer diskreta, t.ex. genom att gömma gipset under byxor, och genom att ge Åke någon leksak att ha i knät, som han kunde använda när han träffa någon för att leda bort uppmärksamheten från benet och gipset.
<br><br>

– Oj, stackare, har du brutit benet?, kunde någon vi mötte säga och sätta sig på huk.<br>
– Kolla här på min buss! svarade Åke typiskt.
<br><br>

Den första tiden, innan han vant sig vid gipset och blivit smidigare på att röra sig själv, så fick han vara hemma med oss. Vi gjorde utflykter, mestadels i och omkring tunnelbanan. Vi siktade på att besöka alla slutstationer i tunnelbanan – och dit räknas även Alvik och Åkeshov för er som undrar. Några hade vi besökt redan innan Åreresan, men många betade vi av under de här dagarna: Hagsätra, Skarpnäck, Akalla, Hjulsta, Åkeshov, Hässelby Strand, Alvik, Kungsträdgården, Norsborg och Fruängen.

<figure>
	<img src="../../../../img/Hemma+med+gipsat+ben-PERK4882.jpg">
	<figcaption>I tunnelbanan, på väg mot Hagsätra. I bakgrunden syns resten av förskolan, de skulle också på utflykt den här dagen. Det syns på Åkes blick att han inte är helt bekväm med att vara så nära de andra.</figcaption>
</figure>

<figure>
	<img src="../../../../img/Hemma+med+gipsat+ben-PERK4887.jpg">
	<figcaption>Så här ser det alltså ut i Hagsätra, och där borta slutar spåren. Här ute var nästan allt vitt, det hade kommit snö över natten, vilket inte var vanligt den här milda och snöfattiga vintern.</figcaption>
</figure>

<figure>
	<img src="../../../../img/Hemma+med+gipsat+ben-PERK4890.jpg">
	<figcaption>Vi fikar på ett kafé i Hagsätra Centrum.</figcaption>
</figure>

<figure>
	<img src="../../../../img/Hemma+med+gipsat+ben-PERK4894.jpg">
	<figcaption>Åke ville "bilda" som han säger, och jag trodde han fotograferade mig, men det var tydligen något annat som var intressantare...</figcaption>
</figure>

Gipset dekorerades mestadels när vi var i Åre. Hade vi fortsatt att rita på det hade det bara blivit plottrigare. Den som tittar noga ser att det står Skarpnäck, och på ett annat ställe står det Åkeshov. Den gula bussen gillade han, men han påpekade ofta att jag ritat den alltför nära den gula stjärnan.

<figure>
	<img src="../../../../img/Hemma+med+gipsat+ben-PERK4979.jpg">
	<figcaption>Vi blev väldigt bekanta med gipset efter en tid.</figcaption>
</figure>

<figure>
	<img src="../../../../img/Hemma+med+gipsat+ben-PERK4988.jpg">
	<figcaption>En tuff grabb, i gipsförpackning...</figcaption>
</figure>

Mot slutet av gipsperioden var vi mindre och mindre hämmade av gipset. Vi åkte till exempel till Skansen tillsammans med farmor och farfar, och Åke sprang omkring som alla andra barn, men man kunde se att han haltade.

<figure>
	<img src="../../../../img/Skansenlo%CC%88rdag-PERK5040.jpg">
	<figcaption>– Tittut, är det någon hemma här under trädet?</figcaption>
</figure>

<figure>
	<img src="../../../../img/Skansenlo%CC%88rdag-PERK5045.jpg">
	<figcaption>Det här var den enda råttan vi såg.</figcaption>
</figure>

<figure>
	<img src="../../../../img/Skansenlo%CC%88rdag-PERK5053.jpg">
	<figcaption>Vid Lillskansen försvann Åke (och Tage) snabbt in i tunnlarna under jorden. Ibland dök de upp så vi kunde se var de befann sig.</figcaption>
</figure>

<figure>
	<img src="../../../../img/Skansenlo%CC%88rdag-PERK5063.jpg">
	<figcaption>Här är Åke lite missnöjd med att killen längst in inte ville flytta på sig. Tage å andra sidan tyckte att han träffat en kompis.</figcaption>
</figure>

<figure>
	<img src="../../../../img/Skansenlo%CC%88rdag-PERK5176.jpg">
	<figcaption>Glass gör alla glada!</figcaption>
</figure>

<figure>
	<img src="../../../../img/Skansenlo%CC%88rdag-PERK5215.jpg">
	<figcaption>De här bilarna är alltid uppskattade att åka med! En riktig Mercedes!</figcaption>
</figure>
