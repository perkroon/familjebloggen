---
title:		"Åkes inskolning: femte dagen"
date:		2011-08-26 09:12:00
updated:	2012-01-29 22:24:01
tags: 
  - förskola
  - inskolning	
originalUrl:	https://nejtupp.blogspot.com/2011/08/akes-inskolning-femte-dagen.html
---

Den här femte dagen på Åkes inskolning var det lämning i parken. Så stod det inte i den ursprungliga planen, utan det var något de ändrat eftersom inskolningen gått så smidigt än så länge. Jag lämnade alltså både Tage och Åke på samma ställe. Först tog jag av Tage hjälmen (han hade cyklat till parken) och satte på honom förskolans väst och keps. Sedan sprang han iväg och lekte med sina kompisar. Då plockade jag upp Åke ur vagnen och gav honom en likadan väst och keps. Det gillade han inte, kepsen tog han av sig och slängde i backen säkert fem sex gånger innan jag lät det vara. Han vänjer sig nog vid kepsen tids nog, han har ju keps till vardags så så konstigt kan det ju inte vara.<br><br>När jag tagit farväl av Åke (och Tage) gick jag till förskolan och lämnade Åkes nya fårfäll där. Den skulle han ha senare på dagen, under vilan. Sedan gick jag hem och skulle inte komma tillbaka till förskolan förrän klockan 13. Jag kunde inte låta bli att kika mot parken när jag passerade, men jag ville inte komma för nära och störa, så jag såg inte särskilt tydligt vad som hände. Men jag hörde inte Åke och tog det som ett gott tecken.<br><br>Strax innan klockan 13 var jag tillbaka på förskolan. Enligt planen skulle Åke då ha ätit med de andra barnen och sedan sovit på sin fäll. Tydligen sov han djupt när jag kom, så jag fick slå mig ner och vänta. De andra två barnen som skolades in vaknade och fick komma hem med sina pappor, men Åke fortsatte sova. Klockan 14 behagade Åke vakna! Allt hade gått bra. Han var blöt av svett efter vilan och luktade fårfäll i håret. Den femte inskolningsdagen var till ända, och allt har gått bra!
<!-- no comments on this post -->