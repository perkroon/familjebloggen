---
title: Tage på skolläkarbesök
date: 2014-12-03
tags: 	
author: Pelle
layout: layouts/post.njk
originalUrl: https://nejtupp.blogspot.com/2014/12/tage-pa-skollakarbesok.html
---

<figure>
	Idag var Tage med förälder kallad till skolsköterskan och skolläkaren för 6-årskontroll och vaccination mot mässling, påssjuka och röda hund. De kollade längd och vikt samt ryggrad, rörelsemönster och finmotorik. Tage, som nu är 127 cm lång och väger nästan 24 kg, var förstås bäst i test som vanligt, och han tyckte det var kul med testerna. </div>Vi hade pratat lite om sprutan inför besöket men Tage verkade inte alls vara besvärad över att han skulle få en spruta. Precis när han fick injektionen så blev det dock lite känsligt för plötsligt tuppade han av, och jag fick en ljusgrön liten lealös pojk i famnen. Både jag, sköterskan och läkaren ingrep snabbt och la honom med huvudet ned och benen uppåt så att han vaknade till, men det tog en bra stund innan han återhämtade sig. Han fick ligga kvar i vilorummet och dricka saft och äta en banan. Jag berättade att jag också hade svimmat ofta som barn i sådana situationer. Läkaren sa att det var väldigt ovanligt att man svimmar i den här åldern men att benägenheten är ärftlig. Nästa gång det blir dags för en spruta kan det vara bra att ligga ned från början så att man slipper svimma. Det får vi tänka på.<img src="../../../../img/IMG_2253.JPG" height="480">
	<figcaption>Tappra Tage vilar en stund efter svimningen och ska snart välja ett klistermärke.</figcaption>
</figure>
