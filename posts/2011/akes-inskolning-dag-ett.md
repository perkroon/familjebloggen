---
title: Åkes inskolning, första dagen
date: 2011-08-22
tags: 
  - förskola
  - inskolning	
author: Pelle
layout: layouts/post.njk
originalUrl: https://nejtupp.blogspot.com/2011/08/akes-inskolning-dag-ett.html
---

Åke har hunnit bli en stor pojke och i dag var det hans första dag på förskolan. Nu börjar man ju inte bara sådär, först blir det mjukstart i form av inskolning. Den här allra första dagen började med att jag lämnade Tage bland de lite större barnen i förskolegruppen Piraterna. Just idag regnade det och Tage var klädd i galonkläder och gummistövlar när jag sade adjö till honom i lekparken bland de andra barnen. Sedan gick Åke och jag till förskolan, med rätt bestämda steg eftersom regnet tilltog.<br><div><br></div><div>Naturligtvis har Åke varit på förskolan hundratals gånger förut i samband med att vi hämtat Tage, men den här gången var det annorlunda. Vi klädde av oss ytterkläderna och gick in i ett av de inre rummen. Där väntade två förskollärare på oss, varav den ena kommer att jobba i gruppen som Åke kommer att tillhöra, Rövarna. Vi vuxna satt på golvet och Åke började genast leka med en stor brandbil han hittade: precis som hemma, bara mycket större! När han väl börjat fortsatte han att leka, här fanns en hel hög med roliga leksaker.</div><div><br>Efter en stund kom de två andra barnen som också skulle börja inskolningen idag, med sina pappor. Vi har setts en hel del i lekparken, även om barnen kanske inte lekt så mycket tillsammans med varandra än. Även de barnen har storasyskon i Piraten-gruppen. De började också leka med leksakerna. Ibland kom Åke till mig där jag satt på golvet och backade upp i mitt knä, men han stannade sällan mer än 15 sekunder innan han fick syn på någon ny spännande leksak han måste leka med. Ibland vandrade han och den ena flickan iväg lite längre, in i nästa rum. Vad kunde finnas där? De kom tillbaka efter en liten stund. Ibland hamnade han nära någon av förskollärarna, som då passade på att leka lite med honom. "Var är Åkes näsa?" frågade en av dem, och snart stod Åke och pekade finger på hennes näsa samtidigt som han utbrast "Där"! Kanske inte helt rätt svar på frågan, men han ville iallafall vara med på leken och det var ju det som var det viktiga.</div><div><br></div><div>När Tage skolades in var det lite inskolning även för mig som vuxen. Hur funkar det på en förskola? Vilka är förskollärarna? Hur är de andra föräldrarna? Den här gången är det helt annorlunda: jag är redan inskolad och känner de andra föräldrarna, personalen och miljön.</div><div><div class="separator" style="clear: both; text-align: -webkit-auto;"><br></div><div style="text-align: -webkit-auto;">När det gått en timme var den första dagen till ända och vi gick tillbaka till kapprummet där Åke varit så många gånger förr. Här blev Åke ledsen: han ville inte alls gå hem! Vi tröstade honom med att han skulle få komma tillbaka, och det redan imorgon.</div></div>
